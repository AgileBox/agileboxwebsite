---
author: Agile Box
label: []
title: O zarządzaniu zmianą, przemianach i AgileSwarming
slug: o-zarzadzaniu-zmiana-przemianach-i-agileswarming
date: 2021-05-03T22:00:00Z
hero_image: "/polecana-literatura.jpg"

---

Cześć,

Wybierasz się na konferencję AgileSwarming? W tym roku będzie się ona odbywać online w dniach 14 i 15 kwietnia. Jest całkowicie bezpłatna. Warto się zapisać! Na wydarzeniu będzie aż 24 prelegentów, w tym ja z Dorotą. Bardzo się cieszymy, bo będziemy prowadzić warsztaty dla zwinnych liderów i managerów na temat przeprowadzania ludzi przez proces zmian (tytuł warsztatów to „Leading Through Change”). Jeśli Cię jeszcze nie ma na liście, to nie zwlekaj, bo limit miejsc ograniczony.

## No i właśnie o tym dzisiaj. Zmiany, zmiany, zmiany. Tylko zmiana jest stała - jak powiedział Heraklit z Efezu. W Agile mówimy też o „embracing change” - takim przyjmowaniu zmiany z otwartymi ramionami, z zainteresowaniem, entuzjastycznie. To bardzo ciekawe słowo. Zawsze mi się podobało i zastanawiało jednocześnie, bo ten „embracing” to przecież też obejmowanie, przytulanie. A jak taką zmianę – nagłą, nową, niechcianą - przyjąć i przytulić? Jak przeprowadzić przez nią swój zespół?

W prowadzeniu ludzi przez zmianę ważne są z mojej perspektywy dwa aspekty: droga i jej efekt/rezultat. Droga to proces, podczas którego może spotkać nas wiele niespodzianek. Będą występowały różne emocje i nastroje. Droga może być trudna, bo wiąże się przecież z czynnikiem ludzkim, z różnymi doświadczeniami. A tego nie jesteśmy w stanie zawsze przewidzieć. Będąc liderem, Scrum Masterem, Product Ownerem, czy managerem dobrze jest mieć tego świadomość. To pomaga w lepszym zrozumieniu siebie i innych. Ale do rzeczy. Po pierwsze warto wiedzieć, jak taki proces „doświadczania” zmiany wygląda. Żeby go zrozumieć, można wykorzystać „krzywą zmiany”. Opisana krzywa została opracowana przez Elisabeth Kubler-Ross - amerykańską lekarkę szwajcarskiego pochodzenia, która zaobserwowała reakcje pacjentów na wiadomość o nieuleczalnej chorobie i bliskiej perspektywie śmierci. Krzywa zmiany stała się dalej bazą do zrozumienia zachowań ludzkich w różnych niekomfortowych sytuacjach; takich, które są dla nas nowe, zaskakujące i nieznane. W takich sytuacjach, przechodzimy przez następujący kilkuetapowy proces zmiany:

1. Zaprzeczenie
2. Gniew
3. Targowanie się (negocjacja)
4. Depresja
5. Akceptacja

Analizując nawet zwykłą, codzienną sytuację z samochodem, który nie chce nam „zapalić”, gdy spieszymy się rano do pracy, możemy zaobserwować jak przechodzimy wszystkie etapy krzywej zmiany… Nie wierzysz?

Wyobraź sobie, że jesteś spóźniony do pracy, pędzisz do samochodu, wkładasz kluczyk do stacyjki i przekręcasz go. Nie słychać nic oprócz zgrzytu… Silnik nie odpala. Co dzieje się w Twojej głowie?

1. Zaprzeczenie

Jaka jest pierwsza rzecz, którą robisz? Zapalasz silnik od nowa 😀. I znowu. I znowu. Nie dowierzasz. Zaprzeczasz. Sprawdzasz, klikasz, wciskasz wszelkie możliwe pokrętła…

2. Gniew

Wygłaszasz wewnętrzny (lub zewnętrzny 😀) monolog do swojego auta w stylu niecenzuralnym. Uderzasz dłonią w kierownicę. Złościsz się. Dajesz upust emocjom.

3. Targowanie się

Starasz się uprosić auto, żeby zadziałało: „Och, proszę, jeśli odpalisz jeszcze JEDEN RAZ, obiecuję, że kupię ci nowy akumulator, zabiorę na myjnię, kupię nowe opony…”

4. Depresja

„O Boże, co ja zrobię? Spóźnię się do pracy! Poddaję się. Nie mam siły. To nie ma sensu.”

5. Akceptacja

„OK. Moje auto dziś już nie odpali. Chyba lepiej zadzwonię po taksówkę. Trzeba ruszyć i dostać się do biura.”

W rzeczywistości wszyscy przechodzimy przez ten proces wiele razy dziennie. Nagła awaria auta, utrata miejsca parkingowego, przekroczone saldo na koncie bankowym. Proces może też trwać dłużej: zmiana pracy, przeprowadzka do innego miasta itd.…

Oczywiście, krzywa zmiany Kubler-Ross jest tylko modelem, więc upraszcza rzeczywistość. Każdy przechodzi przez ten proces na swój sposób, może odczuwać różne konsekwencje i emocje, mniejsze lub większe. Nie zawsze dzieje się to też w ustalonej kolejności - możemy na przykład wracać do poprzednich faz, iterować. W warunkach biznesowych, w pracy zawodowej stosujemy bardziej rozbudowane modele, choć ich podstawą jest niezmiennie teoria Kubler-Ross.

Dla mnie poznanie modelu Kubler-Ross było objawieniem. I uspokojeniem. Sama świadomość tego, że taki proces został już przez kogoś zaobserwowany, a nawet opisany, była wyzwalająca. Pomogło mi to lepiej zrozumieć siebie i innych. Pomogło mi lepiej pracować z zespołem, którego członkowie nie zawsze gotowi i otwarci byli na zmiany. „Responding to change (over following a plan)” nie zawsze jest banalne i nie zawsze przebiega tak, jakbyśmy tego chcieli 😀. Dzięki krzywej zmiany zrozumiałam, że jest to naturalne.

A jak jest u Ciebie? Zaobserwowałeś któreś z opisanych zachowań u siebie albo w swoim zespole? Czy któryś z etapów był szczególnie trudny? Może gdzieś utknęliście? A może lepiej przemawia do Ciebie inny model? Daj znać, chętnie posłucham Twojej historii.

Pozdrawiam Cię serdecznie,

Luiza
